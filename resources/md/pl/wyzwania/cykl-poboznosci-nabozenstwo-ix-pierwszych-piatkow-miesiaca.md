**Wpisz aktualną lub historyczną datę** (jeśli pamiętasz) udziału w **Nabożeństwie IX Pierwszych Piątków Miesiąca** w powyższym polu **„Data wyzwania”**.

Jedno wyzwanie dotyczy **pojedynczego udziału** i docelowo powinno być wpisane 9 razy w kolejności chronologicznej, by wypełnić cały **„cykl pobożności”**<sup>1</sup>!

---
Nabożeństwo IX Pierwszych Piątków Miesiąca związane jest z kultem **Najświętszego Serca Pana Jezusa** i zostało objawione św. Marii Magdalenie Alacoque w 1673 roku przez Jezusa Chrystusa:

> Kto przez dziewięć kolejnych pierwszych piątków przystąpi do Komunii Świętej i ofiaruje ją jako wynagrodzenie za grzechy własne i rodzaju ludzkiego, temu Boże Serce zapewni miłosierdzie w chwili zgonu, że nie umrze bez Jego łaski.

12 obietnic Jezusa:
- **1.** Dam im wszystkie łaski potrzebne w ich stanie.
- **2.** Zgoda i pokój będą panowały w ich rodzinach.
- **3.** Będę ich pocieszał we wszystkich ich strapieniach.
- **4.** Będę ich bezpieczną ucieczką za życia, a szczególnie przy śmierci.
- **5.** Wyleję obfite błogosławieństwa na wszystkie ich przedsięwzięcia.
- **6.** Grzesznicy znajdą w mym Sercu źródło nieskończonego miłosierdzia.
- **7.** Dusze oziębłe staną się gorliwymi.
- **8.** Dusze gorliwe dojdą szybko do wysokiej doskonałości.
- **9.** Błogosławić będę domy, w których obraz mego Serca będzie umieszczony i czczony.
- **10.** Kapłanom dam moc kruszenia serc najzatwardzialszych.
- **11.** Imiona tych, co rozszerzać będą to nabożeństwo, będą zapisane w mym Sercu i na zawsze w Nim pozostaną.
- **12.** Przyrzekam w nadmiarze miłosierdzia Serca mojego, że wszechmocna miłość moja udzieli tym wszystkim, którzy **komunikować będą w pierwsze piątki przez dziewięć miesięcy z rzędu**, łaskę pokuty ostatecznej, że nie umrą w stanie niełaski mojej ani bez sakramentów i że Serce moje stanie się dla nich bezpieczną ucieczką w godzinę śmierci.

---
**W ramach wyzwania** warto podejść do tego Nabożeństwa nieco ambitniej, dlatego w **pierwsze piątki miesiąca** postaraj się wykonać poniższe (także te dodatkowe) kroki:
- **w nocy z czwartku na pierwszy piątek miesiąca** odpraw „Godzinę Świętą” - przez co najmniej godzinę adoruj Najświętszy Sakrament (sprawdź kiedy jest odprawiana „Godzina Święta” w Twojej parafii; najczęściej są to godziny 23:00-24:00).
- **w pierwszy piątek miesiąca lub wcześniej** przystąp do **Sakramentu Spowiedzi św.** - tu od samej Spowiedzi ważniejsze jest, by przyjmując Komunię w pierwszy piątek być w stanie **Łaski Uświęcającej**!
- **w pierwszy piątek miesiąca** przyjmij **Komunię Świętą** z intencją zadośćuczynienia Najświętszemu Sercu Pana Jezusa za grzechy własne i całej ludzkości.

Dodatkowo:
- **w pierwszy piątek miesiąca** warto wziąć udział we **Mszy św.**,
- **w pierwszy piątek miesiąca** warto odmówić **Litanię do Najświętszego Serca Jezusowego**,
- **w pierwszy piątek miesiąca** warto odmówić **Akt Poświęcenia Rodzaju Ludzkiego Najświętszemu Sercu Pana Jezusa**.

**UWAGA!** Dwunasta obietnica Jezusa stanowi, że trzeba przyjąć Komunię św. **w dziewięć pierwszych piątków miesiąca z rzędu!** Przerwanie tej ciągłości **oznacza zatem konieczność** rozpoczęcia tego nabożeństwa (i wyzwania) **od początku**!

Poza punktami mówiącymi o **Spowiedzi i Komunii**, często pomija się pozostałe powyższe kroki skupiając się tylko na tej dwunastej obietnicy. Na checkliście tego wyzwania są one oznaczone jako kroki niewymagane, ale **warto jednak je wypełnić**, choćby podczas któregoś kolejnego pierwszego piątku (niekoniecznie z rzędu), gdy pojawi się taka możliwość. Wtedy będzie można oznaczyć taki brakujący krok także jako wykonany.

---
Przypisy:

- <sup>1</sup> W ramach inicjatywy _„Moi Patroni”_ dostępne są wyzwania takie jak to, które nazwaliśmy **„cyklami pobożności”**. Bazują one na uznanych w Kościele **nabożeństwach lub innych aktach pobożności**, w których uczestniczy się **w wielu etapach** i najczęściej nie ma konieczności udziału we wszystkich, by Bóg wypełnił swoją obietnicę i obdarzył nas swoją łaską. Choć gorąco polecamy każdy, choćby pojedynczy udział w takich formach pobożności, chcemy **dać Ci jednak szansę ambitnego uczestnictwa w ich pełnym wymiarze** i tylko **po przejściu wszystkich etapów** umożliwić Ci potem powierzanie **kolejnym Patronom** swojej **Misji Pobożności** za każdy kolejny udział w tym wyzwaniu!
