# Jak zanotować miejsca?
Z konkretnymi miejscami powiązanych jest kilka [wyzwań](co_dalej_czas_na_wyzwania.md) jakie możemy podejmować. Można ich także używać notując w jakim kościele odbyły się np. msze św., na których zapraszaliśmy naszych [patronów](patroni.md), co dokładniej opisaliśmy przy [dodatkowych możliwych informacjach do zanotowania](jakie_informacje_mozemy_jeszcze_zanotowac.md).

Miejsca możemy zapisywać gdziekolwiek i w dowolny sposób (wystarczy: numer i nazwa). Można też skorzystać z gotowych [formularzy](wszystkie_materialy_do_pobrania.md): **„[C] MIEJSCA”**.

Oto sugestie, na które warto naszym zdaniem zwrócić uwagę:
- miejsca numerujemy kolejno: 1, 2, 3, itd. Ponieważ zapisujemy je na liście **„C”**, na innych formularzach odnosić się do nich będziemy używając indeksów: C1, C2, C3, itd.,
- jeżeli jakaś nazwa czy lokalizacja są długie, wpisuj je w ramach jednego wiersza w dwóch linijkach pisząc małymi literami - to powinno wystarczyć by było czytelnie,
- typ i nazwę miejsca wpisujemy dowolnie, ale warto to robić porządnie by się potem nie zastanawiać o co nam chodziło. Przykłady: _„Kościół św. Anny”_,_„Kaplica św. Augustyna”_ ,_„Kościół św. Rocha i Sanktuarium bł. s. Sancji Szymkowiak”_ ,_„Kościół i Sanktuarium Miłosierdzia Bożego”_ ,_„Bazylika Matki Bożej Nieustającej Pomocy, św. Marii Magdaleny i św. Stanisława Biskupa”_ ,_„Wojewódzki Specjalistyczny Szpital Dziecięcy im. Bolesława Krysiewicza”_, itd.,
- lokalizacje można zapisywać krótko (np. sama nazwa miasta), choć chyba bezpieczniej jest jednak pełniej, np.: _„Czapury, gmina Mosina, powiat Poznański, województwo Wielkopolskie, państwo Polska”_, _„Lamezia Terme, prowincja Catanzaro, region Kalabria, państwo Włochy”_,
- jeżeli nazwa jednostki administracyjnej pokrywa się np. z nazwą miejscowości, można użyć znaczka skracającego: „~”, np. _„Poznań, gmina ~, powiat ~, województwo Wielkopolskie, państwo Polska”_, _„Szczecinek, gmina ~, powiat Szczecinecki, województwo Zachodniopomorskie, państwo Polska”_,
- jeżeli daną jednostkę administracyjną zapisaliśmy już wcześniej, można zastosować odnośniki skracające. Np. jeśli wiersz C1 ma lokalizację: _„Czapury, gmina Mosina, powiat Poznański, województwo Wielkopolskie, państwo Polska”_, w kolejnym wierszu możemy ją zastosować dla innych lokalizacji np.: _„Kórnik, gmina ~, powiat → C1”_,
- warto się zastanowić czy sama nazwa miejscowości wystarczy. Jeśli nie, w nawiasie na końcu można wpisać dodatkowo adres albo dzielnicę. Przykładowo w Poznaniu znajdują się dwa kościoły p.w. św. Antoniego Padewskiego. Jeśli np. chodzi nam o parafię w dzielnicy _„Starołęka”_ i w poprzednim wierszu np. „C4” wpisaliśmy wcześniej _„Poznań, gmina ~, powiat ~, województwo Wielkopolskie, państwo Polska”_, to wystarczy że zapiszemy naszą lokalizację jako: _„→ C4 (Starołęka)”_,
- można dodać informację o roku, w którym nazwa miejsca czy jego lokalizacji na pewno obowiązywała. Dzięki temu zmiany nazw lub lokalizacji jakie mogą nastąpić (np. dodanie nowego patrona tytularnego kościoła, zmiana nazwy cmentarza, czy zmiana jednostki administracyjnej lokalizacji miejsca), nie będą powodować pokusy przepisania listy miejsc od nowa.

Wybór sposobu należy do Ciebie!

[Powrót](index.md)
