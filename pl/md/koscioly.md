# Kościoły
Kościoły - rozumiane tutaj szerzej jako świątynie - są to miejsca kultu takie jak: bazyliki, katedry, kościoły (parafialne, filialne, itp.), kaplice, czy sanktuaria. Przez kaplice rozumiemy tutaj osobne budowle spełniające podobną rolę do pełnoprawnych kościołów, a nie te usytuowane wewnątrz kościoła, szpitala lub innego miejsca, tworzące z nim jedną całość (takie nazywać będziemy po prostu [ołtarzami](oltarze.md)).

Miejscom tym nadawane są tytuły pochodzące od nazw świąt i patronów (czasem kilku) i w powiązaniu z nimi możemy je nawiedzać w ramach tego wyzwania.

---
Wyzwania związane z kościołami możemy zapisywać gdziekolwiek i w dowolny sposób (wystarczy: numer, nazwa kościoła, data jego nawiedzenia i patron lub święto, którego dotyczy wyzwanie). Można też skorzystać z gotowych [formularzy](wszystkie_materialy_do_pobrania.md): **„[D] KOŚCIOŁY”**.

Aby zanotować lokalizacje kościołów, możemy skorzystać z listy [miejsc](jak_zanotowac_miejsca.md).

---
Aby danego dnia podjąć wyzwanie nawiedzenia kościoła:
- ✅ Znajdź świątynię należącą do Kościoła Rzymskokatolickiego, która jest pod wezwaniem patrona lub święta, posiadanych już przez Ciebie lub dodawanych w dniu jej nawiedzenia,
- ✅ **W tym dniu** osobiście nawiedź świątynię. Wejdź do niej, by bezpośrednio ujrzeć ołtarz główny, choćby zza krat. Jeśli jest zamknięta, upewnij się czy nie ma innego otwartego wejścia. Jeśli nie ma, obejrzyj ją z zewnątrz na tyle na ile się da (liczy się nawet oglądanie zza ogrodzenia, jeśli wszystkie furtki i bramy na teren przykościelny są pozamykane),
- ✅ Pomódl się w dowolny sposób. Może to być np. _„Ojcze Nasz ..., Zdrowaś Maryjo ..., Wierzę w Boga ...”_ lub ponownie odmówiona modlitwa związana z [patronem](patroni.md) lub [świętem](swieta.md) tytularnym świątyni, którego dotyczy wyzwanie,
- ✅ Przeczytaj jakąkolwiek notkę o wybranej świątyni opisującą jej historię, znaczenie i zawarte w niej relikwie, czy inne ciekawe fakty,

Zachowanie powyższej kolejności nie jest wymagane.

---
Do czytania o nawiedzanych kościołach polecamy skorzystanie z [Wikipedii](https://pl.wikipedia.org) lub dedykowanych stron internetowych wybranego kościoła czy parafii.

### Kilka szczegółów by rozwiać wszelkie wątpliwości:
- jeśli kościół jest pod wezwaniem wielu patronów lub świąt (np. Bazylika kolegiacka _„Matki Bożej Nieustającej Pomocy, św. Marii Magdaleny i św. Stanisława Biskupa”_ w Poznaniu), wystarczy że posiadasz choćby jedno z nich (patrona lub święto). Każde wyzwanie jest przypisane do świątyni powiązanej z jednym patronem lub świętem oddzielnie,
- po zdobyciu kolejnego patrona lub święta danego kościoła, możesz nawiedzić go ponownie aby sprostać nowemu wyzwaniu, powiązanemu z tym nowym patronem lub świętem. Zatem kościół z przykładu (patrz poprzedni punkt) możesz nawiedzić początkowo dla samego św. Stanisława Biskupa (jeśli był uprzednio zaproszony przez Ciebie), by przy kolejnej wizycie spełnić np. dwa wyzwania jednocześnie, dla Matki Bożej Nieustającej Pomocy i św. Marii Magdaleny, po ich uprzednim zaproszeniu do własnej drużyny patronów,
- zbiorowe wezwania kościoła zawsze traktujemy osobno (jeśli wszyscy patroni są znani z imienia) i zawsze nawiedzamy go tylko w powiązaniu z posiadanymi już przez nas patronami lub świętami. Przykładowo kościoł pw. _„Błogosławionej Poznańskiej Piątki”_ traktujemy tak, jakby był pw. _„Błogosławionych: Czesława Jóźwiaka, Edwarda Kaźmierskiego, Franciszka Kęsego, Edwarda Klinika i Jarogniewa Wojciechowskiego”_.
- każdemu wyzwaniu dotyczącemu danej świątyni w powiązanej z konkretnym patronem lub świętem można sprostać tylko jeden raz,
- jednego dnia można odwiedzić dowolną liczbę kościołów i dla każdego z nich sprostać nieposiadanym jeszcze wyzwaniom,
- można sobie zanotować czy udało nam się bezpośrednio ujrzeć ołtarz główny nawiedzanego kościoła. To na wypadek gdybyśmy np. chcieli zapamiętać, by przy następnej okazji spróbować go jeszcze zobaczyć. To oczywiście nie wpłynie już na fakt sprostania temu wyzwaniu za pierwszym razem,
- osoby lubiące robić zdjęcia mogą pomyśleć o prowadzeniu swojej galerii odwiedzonych kościołów.

[Powrót](index.md)
