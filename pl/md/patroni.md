# Patroni
To święci i błogosławieni Kościoła Rzymskokatolickiego, którzy zostali zbawieni i „wyniesieni na ołtarze”. Są bardzo szczęśliwi będąc z Bogiem, lecz wiele dodatkowej radości sprawia im także pomaganie nam w trudach ziemskiego życia i drodze do zbawienia. Mają ku temu dużo większe możliwości, gdy się do nich z ufnością zwracamy o wsparcie i opiekę. Chronią nas i orędują w naszych sprawach przed Bogiem, który chętniej obdarza nas wtedy Swoimi Darami.

---
Patronów możemy zapisywać gdziekolwiek i w dowolny sposób (wystarczy: numer, imię i data zaproszenia). Można też skorzystać z gotowych [formularzy](wszystkie_materialy_do_pobrania.md): **„[A] PATRONI”**.

#### Chcesz zaprosić patronów i w ten sposób zbudować drużynę Świętych? To bardzo proste!

---
**Pamiętaj!** W chwili przyjęcia Komunii św. musisz być w stanie **Łaski Uświęcającej**! Aby zapraszanie kolejnych patronów było możliwe, powinieneś także dobrze dbać o swoje sumienie i **spowiadać się** co około miesiąc, a na pewno nie rzadziej niż **co 40 dni**!

Aby danego dnia zaprosić nowego patrona:
- ✅ Wybierz go z listy patronów na ten dzień roku (zobacz [jak wybrać patrona](jak_wybrac_patrona_tytul_patrona_lub_swieto.md)),
- ✅ **W tym dniu** osobiście (nie online!) weź udział we Mszy Świętej w **dowolnej** parafii lub kościele,
- ✅ **W tym dniu** przyjmij godnie Komunię Świętą w dowolnej intencji – fizycznie lub duchowo,
- ✅ Przeczytaj jakąkolwiek notkę o wybranym patronie opisującą jego życie i działalność, aby go lepiej poznać,
- ✅ Odmów następującą modlitwę do wybranego patrona:

> Św./Bł. _**[imię jednego patrona / nazwa zbiorcza wielu patronów]**_,  
> zapraszam Ciebie/Was do grona moich osobistych patronów,  
> i proszę o opiekę, modlitwę, ochronę przed działaniem złego,  
> o wstawianie się za mną przed Tronem Trójcy Przenajświętszej,  
> o umocnienie w moim sercu wszelkich cnót Twoich/Waszych,  
> oraz o dobre natchnienia i prowadzenie w drodze do zbawienia,  
> w Imię Ojca i Syna i Ducha Świętego, Amen.

Zachowanie powyższej kolejności kroków nie jest wymagane.

---
Do czytania o patronach polecamy skorzystanie z takich stron jak: [Internetowa Liturgia Godzin](https://brewiarz.pl/czytelnia/swieci/index.php3), czy Wikipedia: ([strona](https://pl.wikipedia.org/wiki/%C5%9Awi%C4%99ci_i_b%C5%82ogos%C5%82awieni_Ko%C5%9Bcio%C5%82a_katolickiego) lub [kategoria](https://pl.wikipedia.org/wiki/Kategoria:%C5%9Awi%C4%99ci_katoliccy)).

Warto pamiętać o już zaproszonych (i nie tylko) patronach, modlić się za ich pośrednictwem, oddawać swoje smutki, radości lub po prostu z nimi rozmawiać. Każdy na pewno znajdzie kilku swoich ulubionych opiekunów, którzy będą najlepiej „pasować” do jego duchowości - idealnych kandydatów na przyjaciół!

### Kilka szczegółów by rozwiać wszelkie wątpliwości:
- w jednym dniu możesz zaprosić tylko jednego nowego patrona,
- nie można zapraszać konkretnego patrona wielokrotnie,
- pamiętaj o wpisaniu Osób Boskich na początku swojej listy patronów, co opisuje strona mówiąca [jak zacząć](jak_zaczac.md). Puste pola z datą udziału we Mszy św. czy informacjami dodatkowymi będziemy mogli uzupełnić później, np. w Uroczystość Jezusa Chrystusa _„Króla Wszechświata”_ - w ostatnią niedzielę roku liturgicznego, Uroczystość Trójcy Przenajświętszej - 8 tygodni po Niedzieli Zmartwychwstania, itd.,
- w Wielki Piątek wystarczy uczestnictwo w Liturgii Męki Pańskiej, gdyż w tym dniu nie odprawia się mszy św.,
- jeżeli w danym wspomnieniu jest podanych więcej patronów zbiorowo, to można każdorazowo zaprosić tylko jednego z nich. Następnych będziemy mogli zaprosić dopiero w dniu kolejnego ich wspomnienia, np. za rok, choć często będzie to możliwe wcześniej. Przykładowo 20 września wybierając wspomnienie pt.: _„Święci męczennicy Andrzej Kim Tae-gŏn, prezbiter, Paweł Chŏng Ha-sang i Towarzysze”_, można zaprosić albo wspomnianego owego Andrzeja albo Pawła albo jednego dowolnego ze znanych z imienia ich 101 pozostałych koreańskich towarzyszy (np. św. Antoniego Daveluya),
- jedynie w sytuacji, gdy imiona niektórych patronów nie są znane, możemy zaprosić ich zbiorczo, np. 22 września we wspomnieniu pt.: _„Święci Maurycy i Towarzysze, męczennicy”_, z imienia znamy tylko św. Maurycego, św. Eksuperiusza, św. Kandyda i kilku innych. Można zatem jako patrona wybrać jednego z tych znanych świętych albo zbiorczo pozostałych nadając im nazwę np.: „nieznani towarzysze św. Maurycego” (to około 6600 świętych). Podobnie zbiorczo możemy zaprosić np. _„Wszystkich Świętych”_ – 1 listopada, _„Wszystkich Wiernych Zmarłych”_ – 2 listopada, _„Świętych Młodzianków”_ – 28 grudnia, itd.,
- jeżeli dany patron jest wspominany wiele razy w ciągu roku pod różnymi tytułami, zapraszamy go i zapisujemy na listę patronów tylko raz w dowolnym dniu jego wspomnienia, a **na liście patronów zapisujemy go bez tego tytułu**. Tytuły będziemy niezależnie uzupełniać na osobnej liście w dniach ich wspomnień (więcej na stronie o [tytułach patronów](tytuly_patronow.md)). Przykładami patronów z tytułami są: Najświętsza Maryja Panna _„Różańcowa”_ – 7 października, Najświętsza Maryja Panna _„Wspomożycielka Wiernych”_ – 24 maja, św. Józef _„Oblubieniec Najświętszej Maryi Panny”_ – 19 marca, św. Józef _„Rzemieślnik”_ – 1 maja, Jezus Chrystus _„Król Wszechświata”_ – w ostatnią niedzielę roku liturgicznego, itd,
- jeśli w danym dniu roku (zobacz na stronie [jak wybrać patrona](jak_wybrac_patrona_tytul_patrona_lub_swieto.md)) nie będzie już żadnych patronów do wyboru bo wszystkich już zaprosiliśmy, możemy wybrać dowolnego patrona z jakiegokolwiek innego dnia roku,

[Powrót](index.md)
